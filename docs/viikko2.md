 Toisella viikolla en joulun takia onnistunut tekemään läheskään niin paljoa kuin olin suunnitellut. Rakensin robotin, jossa kaksi moottoria pyörittävät renkaita ja yksi moottori kääntää etäisyyssensoria. Lisäksi robotti huomaa törmänneensä johonkin keulassa sijaitsevan kosketussensorin avulla. Testailin tämän robotin toimintaa ja totesin että robotti on haasteellista saada kulkemaan suoraan, koska en onnistunut rakentamaan symmetristä robottia käytössä olevilla palikoilla ja moottereiden toiminnassakin saattaa olla eroja. Kääntyvä etäisyyssensori ei siksi ole erityisen hyödyllinen, koska robotti ei kuitenkaan kulje täsmälleen siihen suuntaan, josta haluttu mittaustulos on saatu. Lisäksi etäisyyssensori sijaitsee niin korkealla, että se ei havaitse palloa. Yritänkin siis saada etäisyyssensorin kiinnitettyä kiinteästi alemmas ja käyttää kolmannen moottorin pallonnappausominaisuuden toteuttamiseen. Joudun todennäköisesti myös hieman muokkaamaan törmäykset havaitsevaa puskuria siten että palloon on helpompi tarttua. Kosketussensorin avulla voin toivottavasti kuitenkin varmistua siitä että pallo on löytynyt. Robottia testaillessa huomasin lisäksi että kissa pelkää robottia erittäin paljon. Mitään automaattista kissanlelua tästä ei siis taida saada. Lisäksi tällä viikolla luin läpi ja kokeilin lejos-tutoriaalin ohjeet. Seuraavaksi pitäisi saada robotti rakennettua toimivammaksi ja aloitettua varsinaisen pallonetsimiskäyttäytymisen toteutus.
