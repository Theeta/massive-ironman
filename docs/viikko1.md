 Ensimmäinen viikko meni lähinnä robotin aihetta pohdiskellessa ja erilaisia pieniä rakentelukokeita tehdessä. Lego mindstorms oli minulle jo ennestään tuttu Johdatus tekoälyyn -kurssilta, joten tiesin suunnilleen, mikä sille on mahdollista ja mikä ei. Olinkin jo oikeastaan ennen aloitusluentoa päättänyt, että teen yksinkertaisen palloa etsivän robotin, koska tämä saattaisi olla juuri ja juuri mahdollista toteuttaa robotin omilla sensoreilla. Olisin halunnut rakentaa jotain pelkästään robotin mukana tulleita osia käyttämällä, kännyköiden ja tietokoneiden yms. liittäminen robottiin tuntuu vähän huijaukselta. En kuitenkaan onnistunut keksimään mitään riittävän laajaa aihetta, jossa ei olisi käytetty mitään lisäosia, joten päädyin siihen että voisin etsiä palloa myös liittämällä kännykän robottiin ja käyttämällä sen kuvaa openCV:n avulla. En tiedä onko aihe vieläkään tarpeeksi laaja, mutta katseltuani joitakin tunteja robovideoita youtubesta päätin että ne sensorit ovat oikeasti niin huonoja, että mistään kovin tarkasta havainnoinnista on niillä turha haaveilla, joten tuskin kurssillakaan sellaista odotetaan. (Kaikilla ei välttämättä ole omia lisälaitteita.)

Suunnittelun lisäksi rakentelin hieman legoilla ja mietin robotin perusrakennetta. Neljällä jalalla liikkuva robotti houkuttelisi kovasti, mutta todennäköisesti joudun kuitenkin käyttämään renkaita. Kävelevät robotit eivät liiku kovin tarkasti tai vakaasti ja palikoitakin on niin rajallinen määrä, että rakentelu on haastavaa.

Seuraavaksi yritän saada kaikki komponentit toimimaan yhdessä rakentamalla esimerkiksi yksinkertaisen auton, johon voin kiinnittää sensoreita ja tutkia niiden tarkkuutta. Lisäksi kokeilen ohjata autoa MINDdroid-ohjelman avulla.

