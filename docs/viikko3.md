 Tällä viikolla rakensin robotin muutaman kerran ihan alusta asti uudelleen. Suunnittelin rakenteen nyt niin että akut saa vaihdettua robottia purkamatta. Lisäksi yritin sijoittaa ultraäänisensorin niin että sillä olisi edes jotenkin mahdollista havaita pallo eli niin että se lähes koskee lattiaan. Poistin robotista kosketussensorin ja rakensin kouran, jolla palloa voi yrittää napata. Liitin kouraan valosensorin, jonka avulla voi tunnistaa, onko pallo jäänyt kouraan. Koura ei tosin ole rakenteeltaan ihan paras mahdollinen, sillä palloa oli erittäin vaikea saada jäämään siihen kiinni. Useimmiten pallo pääsi karkuun kouran sivulta. Kouraa voisi siis vielä kehittää.

Tällä hetkellä robotti etsii palloa pyörimällä paikallaan ja mittaamalla etäisyyttä. Robotti havaitsee pallon vain jos pallo on riittävän lähellä robottia. Toisaalta jos pallo on liian lähellä, robotti luulee että edessä on seinä ja väistää sitä. Seinän ja muiden suurempien esteiden tunnistusta on siis vielä kehitettävä. Myös pallon etsimisessä ja tunnistamisessa on paljon paranneltavaa. Jos pallon havaitseminen ei onnistu millään nykyistä luotettavammin, saatan vaihtaa pallon johonkin suurempaan esineeseen, jonka havaitseminen saattaisi olla vähän helpompaa.

Robotin pitäisi myös tutkia oman kouransa asentoa ennen etäisyysmittauksia. Nyt kävi usein niin että robotti mittasikin etäisyyttä omaan kouraansa ja luuli olevansa törmäämäisillään johonkin.

Muita toteutettavia asioita olisi vielä esineen nappaamisyritys ja sen jälkeen kouran tyhjyyden tutkiminen. Jos esine on kourassa, robotti voisi esimerkiksi peruuttaa johonkin esineen kanssa. Kosketussensorin voisi kiinnittää robotin taakse, jotta se huomaa mahdolliset törmäykset peruutuksen aikana. Lisäksi robotista voisi tehdä ääniohjattavan eli että se aloittaisi ja lopettaisi etsinnän esim. taputuksesta. 
