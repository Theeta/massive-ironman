 Toteutan kurssilla robotin, joka etsii punaista palloa lähiympäristöstään. Toteutukseen on käytettävissä yhteensä kolme moottoria, joista kaksi menee robotin liikuttamiseen. Kolmannella moottorilla ajattelin pyörittää robotin päätä, jolloin robotti voisi etsiä palloa paikallaan pysyen ja lähteä liikkeelle vasta löydettyään pallon. Tällöin robotti ei enää voi oikein tehdä mitään pallolle, koska moottoreita ei ole enempää. Vaihtoehtoisesti saatan käyttää kolmannen moottorin siihen, että robotti pystyy tarttumaan palloon ja siirtämään sitä/ tönäisemään palloa, jolloin robotti voisi itsenäisesti jatkaa pallolla leikkimistä pidemmän aikaa. 

Pallon tönäisy ja pään kääntäminen saattaisivat molemmat onnistua, jos robotti liikkuisi neljällä jalalla pyörien sijaan. Neljällä jalalla kävelevän robotin toteuttamisessa on kuitenkin omat haasteensa ja lisäksi minulla käytössä olevat legot eivät välttämättä riitä tähän, joten tämä on yksi mahdollinen lisäominaisuus, jonka teen jos aikaa jää.

Robottiin kuuluvat sensorit eivät ole parhaita mahdollisia pallon etsimiseen. Pallo on juuri ja juuri mahdollista havaita etäisyyssensorin avulla, mutta tällöin robotin on oltava tilassa, jossa ei ole muita esteitä, kuten pöydänjalkoja yms., koska robotti ei kykene erottamaan näitä pallosta. Pallon erottamisessa voi lisäksi käyttää apuna valosensoria. Sekään ei välttämättä erota punaista palloa harmaasta pöydänjalasta, mutta voi sillä silti arvioida löydetyn kohteen väriä. Kosketussensorin avulla on mahdollista karsia kohteita, jotka ovat kapeita mutta palloa korkeampia. Tämä voisi olla yksi keino erottaa pöydänjalat pallosta.

Robottiin kuuluvien sensorien lisäksi ajattelin kokeilla liittää robottiin android-kännykän bluetoothin avulla. Näin voisin hyödyntää kännykän kameran kuvaa pallon etsimisessä. Pallon tunnistamiseen kuvasta käytetään openCV-konenäkökirjastoa. Tällöin myös robotin ohjaamisen voi hoitaa MINDdroid-androidohjelman avulla. Muuten robotin toiminta vastaisi edellä kuvattua. Ongelmana saattavat olla muuttuvat valaistusolosuhteet. Esimerkiksi kovin hämärässä valossa pallo ei välttämättä ole riittävän punainen. Ehkä kiinnitän robottiin taskulampun tai käytän kännykän lediä valaisuun, jotta pallo varmasti erottuisi muusta ympäristöstä.

Tarvittaessa robotille on mahdollista myös kehittää lisäominaisuuksia. Robotti voisi esimerkiksi aloittaa ja lopettaa etsimisen äänimerkistä. Tähän ominaisuuteen voi käyttää robotin äänisensoria. Lisäksi robotti voisi napata kiinni pallosta ja kuljettaa sen merkitylle alueelle. Maalialueen paikan painaminen muistiin ei ehkä onnistu helposti ilman kompassisensoria, mutta maalialue voisi olla esimerkiksi valkoinen paperi, joka saattaa erottua harmaasta lattiasta kännykkäkameran kuvassa. Näin robotti voi etsiä maalialueen löydettyään ensin pallon.

